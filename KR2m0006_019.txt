# -*- mode: mandoku-view; -*-
#+TITLE: 西漢會要
#+DATE: 2015-08-24 22:49:15.683420
#+PROPERTY: ID KR2m0006
#+PROPERTY: BASEEDITION WYG    
#+PROPERTY: JUAN 卷十九
<pb:KR2m0006_WYG_019-1a>¶
欽定四庫全書¶
　西漢㑹要卷十九¶
　　　　　　　　　　　　宋　徐天麟　撰¶
　禮十四¶
　　山陵¶
萬年陵(太上/皇)　　　　　長陵(髙帝/)¶
安陵(恵帝/)　　　　　　霸陵(文帝/)¶
陽陵(景帝/)　　　　　　茂陵(武帝/)¶
<pb:KR2m0006_WYG_019-1b>¶
平陵(昭帝/)　　　　　　杜陵(宣帝/)¶
渭陵(元帝/)　　　　　　延陵(成帝/)¶
義陵(哀帝/)　　　　　　康陵(平帝/)¶
小黄(昭靈后/)　　　　　南陵(文帝母薄太后/元始中罷為縣)¶
雲陵(昭帝母趙太后/元始中罷為縣)¶
　　雜録¶
孝文治霸陵皆瓦噐不得以金銀銅錫為飾(本/賛)¶
東園匠令丞主作陵内噐物(百官/表)¶
<pb:KR2m0006_WYG_019-2a>¶
漢興立都長安徙齊田楚昭屈景及諸功臣家於長陵¶
後世世徙吏二千石髙貲富人及豪傑并兼之家於諸¶
陵(地理/志)¶
孝景五年作陽陵邑(本/紀)¶
孝武建元二年初置茂陵邑(本/紀)¶
元帝即位貢禹奏言武帝弃天下昭帝㓜弱霍光専事¶
不知禮正妄多藏金錢財物鳥獸魚鼈牛馬虎豹生禽¶
凡百九十物盡瘞藏之又皆以後宫女置於園陵大失¶
<pb:KR2m0006_WYG_019-2b>¶
禮逆天心又未必稱武帝意也昭帝晏駕光復行之至¶
孝宣皇帝時陛下惡有所言羣臣亦随故事甚可痛也¶
唯陛下深察古道諸園陵女亡子者宜悉遣獨杜陵宫¶
數百誠可哀憐也(貢禹/傳)¶
永光四年分諸陵屬三輔以渭城夀陵亭部原上為初¶
陵詔曰安土重遷黎民之性骨肉相附人情所願也頃¶
者有司縁臣子之義奏徙郡國民以奉園陵令百姓逺¶
棄先祖墳墓破業失産親戚别離人懐思慕之心家有¶
<pb:KR2m0006_WYG_019-3a>¶
不自安之意是以東垂被虗耗之害闗中有無聊之民¶
非久長之策也詩不云乎民亦勞止迄可小康恵此中¶
國以綏四方今所為初陵者勿置縣邑使天下咸安土¶
樂業亡有動揺之心布告天下令明知之(本/紀)¶
陳湯與將作大匠觧萬年相善自元帝時渭陵不復徙¶
民起邑成帝起初陵數年後樂覇陵曲亭南更營之萬¶
年與湯議以為武帝時工楊光以所作數可意自致將¶
作大匠及大司農中丞耿夀昌造杜陵賜爵闗内矦將¶
<pb:KR2m0006_WYG_019-3b>¶
作大匠乘馬延年以勞苦秩中二千石今作初陵而營¶
起邑居成大功萬年亦當䝉重賞子公妻家在長安兒¶
子生長長安不樂東方宜求徙可得賜田宅俱善湯心¶
利之即上封事言初陵京師之地最為肥羙可立一縣¶
天下民不徙諸陵三十餘嵗矣關東富人益衆多規良¶
田役使貧民可徙初陵以彊京師衰弱諸矦又使中家¶
以下得均貧富湯願與妻子家屬徙初陵為天下先於¶
是天子從其計果起昌陵邑後徙内郡國民萬年自詭¶
<pb:KR2m0006_WYG_019-4a>¶
三年可成後卒不就羣臣多言其不便者下有司議皆¶
曰昌陵因卑為髙積土為山度便房猶在平地上客土¶
之中不保幽㝠之靈淺外不固卒徙工庸以鉅萬數至¶
㸐脂火夜作取土東山且與榖同賈作治數年天下徧¶
被其勞國家罷敝府藏空虗下至衆庻熬熬苦之故陵¶
因天性據真土處埶髙敞旁近祖考前又已有十年功¶
緒宜還復故陵勿徙民上乃下詔罷昌陵(陳湯/傳)¶
孝成永始元年七月詔曰朕執徳不固謀不盡下過聴¶
<pb:KR2m0006_WYG_019-4b>¶
將作大匠萬年言昌陵三年可成作治五年中陵司馬¶
殿門内尚未加功天下虗耗百姓罷勞客土疏惡終不可¶
成朕惟其難怛然傷心夫過而不改是謂過矣其罷昌¶
陵及故陵勿徙吏民令天下毋有動揺之心(本/紀)¶
二年詔曰前將作大匠萬年知昌陵卑下不可為萬嵗¶
居奏請營作建置郭邑妄為巧詐積土増髙多賦歛繇¶
役興卒暴之作卒徒䝉辜死者連屬百姓罷極天下匱¶
竭常侍閎前為大司農中丞數奏昌陵不可成侍中衛¶
<pb:KR2m0006_WYG_019-5a>¶
尉長數白宜早止徙家反故處朕以長言下閎章公卿¶
議皆合長計首建至策閎典主省大費民以康寕閎前¶
賜爵闗内矦黄金百斤其賜長爵關内矦食邑千户閎¶
五百户萬年佞邪不忠毒流衆庻海内怨望至今不息¶
雖䝉赦令不宜居京師其徙萬年燉煌郡(本/紀)¶
成帝營起昌陵數年不成復還歸延陵制度㤗奢劉向¶
上疏諌曰臣聞易曰安不㤀危存不㤀亡是以身安而¶
國家可保也故賢聖之君博觀終始窮極事情而是非¶
<pb:KR2m0006_WYG_019-5b>¶
分明王者必通三統明天命所授者博非獨一姓也孔¶
子論詩至於殷士膚敏裸將于京喟然歎曰大哉天命¶
善不可不傳于子孫是以富貴無常不如是則王公其¶
何以戒謹民萌何以勸勉盖傷㣲子之事周而痛殷之¶
亡也雖有堯舜之聖不能化丹朱之子雖有禹湯之徳¶
不能訓末孫之桀紂自古及今未有不亡之國也昔髙¶
皇帝既滅秦将都雒陽感寤劉敬之言自以徳不及周¶
而賢於秦遂徙都闗中依周之徳因秦之阻世之長短¶
<pb:KR2m0006_WYG_019-6a>¶
以徳為効故常戰栗不敢諱亡孔子所謂富貴無常盖¶
謂此也孝文皇帝居霸陵北臨厠意悽愴悲懐顧謂羣¶
臣曰嗟乎以北山石為椁用紵絮□陳漆其間豈可動¶
哉張釋之進曰使其中有可欲雖錮南山猶有隙使其¶
中無可欲雖無石椁又何慼焉夫死者無終極而國家¶
有廢興故釋之之言為無窮計也孝文寤焉遂薄葬不¶
起山墳易曰古之葬者厚衣之以薪葬之中野不封不¶
樹後世聖人易之以棺槨棺槨之作自黄帝始黄帝葬¶
<pb:KR2m0006_WYG_019-6b>¶
於橋山堯葬濟隂邱壠皆小葬具甚㣲舜𦵏蒼梧二妃¶
不從禹𦵏㑹稽不改其列殷湯無葬處文武周公𦵏於¶
畢秦穆公葬於雍橐泉宫祈年館下樗里子葬於武庫¶
皆無邱壠之處此聖帝明王賢君智士逺覧獨慮無窮¶
之計也其賢臣孝子亦承命順意而薄𦵏之此誠奉安¶
君父忠孝之至也夫周公武王弟也𦵏兄甚㣲孔子𦵏¶
母於防稱古墓而不墳曰丘東西南北之人也不可不¶
識也為四尺墳遇雨而崩弟子修之以告孔子孔子流¶
<pb:KR2m0006_WYG_019-7a>¶
涕曰吾聞之古者不修墓盖非之也延陵季子適齊而¶
反其子死於嬴博之間穿不及泉歛以時服封墳掩坎¶
其髙可隱而號曰骨肉歸復於土命也魂氣則無不之¶
也夫嬴博去吴千有餘里季子不歸𦵏孔子徃觀曰延¶
陵季子於禮合矣故仲尼孝子而延陵慈父舜禹忠臣¶
周公弟弟其𦵏君親骨肉皆㣲薄矣非苟為儉誠便於¶
體也宋桓司馬為石槨仲尼曰不如速朽秦相吕不韋¶
集知略之士而造春秋亦言薄葬之義皆明於事者也¶
<pb:KR2m0006_WYG_019-7b>¶
逮至吴王闔閭違禮厚葬十有餘年越人發之及秦恵¶
文武昭荘㐮五王皆大作邱壠多其瘞藏咸盡發掘暴¶
露甚足悲也秦始皇帝𦵏於驪山之阿下錮三泉上崇¶
山墳其髙五十餘丈周回五里有餘石槨為游館人膏¶
為燈燭水銀為江海黄金為鳬鴈珍寳之藏機械之變¶
棺槨之麗宫館之盛不可勝原又多殺宫人生薶工匠¶
計以萬數天下苦其役而反之驪山之作未成而周章¶
百萬之師至其下矣項籍燔其宫室營宇徃者咸見發¶
<pb:KR2m0006_WYG_019-8a>¶
掘其後牧兒亡羊羊入其鑿牧者持火照求羊失火燒¶
其藏椁自古至今葬未有盛如始皇者也數年之間外¶
被項籍之灾内離牧童之禍豈不哀哉是故徳彌厚者¶
葬彌薄知愈深者葬愈㣲無徳寡知其葬愈厚邱壠彌¶
髙宫廟甚麗發掘必速由是觀之明暗之效葬之吉凶¶
昭然可見矣周徳既衰而奢侈宣王賢而中興更為儉¶
宫室小寢廟詩人羙之斯干之詩是也上章道宫室之¶
如制下章言子孫之衆多也及魯荘公刻飾宗廟多築¶
<pb:KR2m0006_WYG_019-8b>¶
臺囿後嗣再絶春秋刺焉周宣如彼而昌魯秦如此而¶
絶是則奢儉之得失也陛下即位躬親節儉始營初陵¶
其制約小天下莫不稱賢明及徙昌陵増埤為髙積土¶
為山發民墳墓積以萬數營起邑居期日廹卒功費大¶
萬百餘死者恨於下生者愁於上怨氣感動隂陽因之¶
以饑饉物故流離以千萬數臣甚惛焉以死者為有知¶
發人之墓其害多矣若其無知又安用大謀之賢知則¶
不説以示衆庻則苦之若茍以説愚夫淫侈之人又何¶
<pb:KR2m0006_WYG_019-9a>¶
為哉陛下慈仁篤羙甚厚聪明䟽達盖世宜𢎞漢家之¶
徳崇劉氏之美光昭五帝三王而顧與暴秦亂君競為¶
奢侈比方邱壠説愚夫之目隆一時之觀違賢知之心¶
亡萬世之安臣竊為陛下羞之雖陛下上覧明聖黄帝¶
堯舜禹湯文武周公仲尼之制下觀賢知穆公延陵樗¶
里張釋之之意孝文皇帝去墳薄葬以儉安神可以為¶
則秦昭始皇増山厚藏以侈生害足以為戒初陵之橅¶
宜從公卿大臣之議以息衆庻書奏上甚感向言而不¶
<pb:KR2m0006_WYG_019-9b>¶
能從其計(劉向/傳)¶
成帝永始四年出杜陵諸未嘗御者歸家(本紀張晏曰/宫人無子乃)¶
(守園/陵也)¶
元朔二年孔臧坐為太常南陵橋壊衣冠道絶免(百官/表)¶
六年周平為大常坐不繕園陵免(百官/表)¶
元狩五年丞相李蔡坐侵賣園陵道壖地自殺(功臣/表)¶
綏和二年王况坐山陵未成置酒歌舞免(外戚/表)¶
丞相孔光四時行園陵(鮑宣/傳)¶
<pb:KR2m0006_WYG_019-10a>¶
　　寢園¶
太上皇寝園(永光五年毁/竟寕元年毁)　(建昭五年復/河平元年復)¶
髙祖皇帝寝園¶
孝恵皇帝寢園(永光五年毁/)　(竟寕元年復/)¶
孝文皇帝寢園¶
孝景皇帝寢園¶
孝武皇帝寢園¶
孝昭皇帝寢園¶
<pb:KR2m0006_WYG_019-10b>¶
孝宣皇帝寢園¶
孝元皇帝寢園¶
孝成皇帝寢園¶
孝哀皇帝寢園¶
孝平皇帝寢園¶
昭靈后寢園(永光四年罷/竟寕元年罷)　(建昭五年復/)¶
武哀王寢園(永光四年罷/竟寕元年罷)　(建昭五年復/)¶
昭哀后寢園(永光四年罷/竟寕元年罷)　(建昭五年復/)¶
<pb:KR2m0006_WYG_019-11a>¶
孝文太后寢園(建昭元年罷/五月罷)　(竟寕元年三月復陵/平帝元始中罷南)¶
孝昭太后寢園(建昭元年罷/五月罷)　(竟寕元年六月復陵/平帝元始中罷雲)¶
衛思后園(永光四年罷/)　(建昭五年復/)¶
戾園(永光四年罷/)　(建昭五年復/)¶
戾后園(永光四年罷/)¶
皇曽祖悼孝廟園(平帝元始中/毁奉明園)¶
孝宣許皇后南園(父戴/矦同)¶
薄太后父靈文矦園¶
<pb:KR2m0006_WYG_019-11b>¶
薄太后母靈文夫人園¶
竇皇后父安成矦園¶
孝景王皇后父共矦園¶
孝景王皇后母平原君園¶
趙偼伃父順成矦園¶
史皇孫王夫人父恩成矦園¶
霍皇后父博陸矦園¶
孝宣王皇后父其矦園¶
<pb:KR2m0006_WYG_019-12a>¶
共皇帝寢園(哀帝建平/二年立)¶
　　雜録¶
奉常屬官有諸廟寢園令長丞(百官/表)¶
寢郎(馮參/)¶
園郎(班穉/)故事近臣皆随陵為園郎(金敞/傳)¶
園中各有寢便殿日祭於寢月祭於廟時祭於便殿寢¶
日四上食(韋𤣥成傳/詳見廟祭)¶
丞相以四時行園(張湯/傳)¶
<pb:KR2m0006_WYG_019-12b>¶
人有盗孝文園瘞錢丞相嚴青翟自殺(張湯/傳)¶
任宫坐為太常人盗茂陵園中物免(百官/表)¶
武帝建元六年二月丁酉遼東髙廟灾四月壬子髙園¶
便殿火董仲舒曰哀公三年桓釐宫灾四月亳社火天¶
皆燔其不當立者以示魯今髙廟不當居遼東髙園殿¶
不當居陵旁於禮亦不當立與魯灾同(五行/志)¶
　¶
　西漢㑹要卷十九¶
